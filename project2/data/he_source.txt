ערך זה עוסק בכל המיזם של אנציקלופדיות האינטרנט הרב-לשוניות הנקרא "ויקיפדיה". אם התכוונתם למיזם הספציפי של ויקיפדיה בשפה העברית, ראו ויקיפדיה העברית.ויקיפדיה (Wikipedia)

צילום מסך של דף הבית, ובו פירוט הוויקיפדיות בשפות השונות, מסודרות לפי גודלן
סוג: אנציקלופדיית אינטרנט
הקמה: 15 בינואר 2001 (אנגלית)
מייסדים: ג'ימי ויילס
בעלות: קרן ויקימדיה
הרשמה: לא חובה
דף הבית: Wikipedia.org

ויקיפדיה (באנגלית: Wikipedia) היא אנציקלופדיית תוכן חופשי המשתמשת בטכנולוגיית ויקי ופועלת באינטרנט. "חופשי" פירושו חופשי לעיון ללא כל מגבלה, חופשי לעריכה (תוך התחשבות בכללי ויקיפדיה), וחופשי להעתקה ולהפצה (בהתאם לתנאי רישיון Creative Commons מסוג CC-BY-SA, ובתמונות מסוימות - לפי כללי השימוש ההוגן). ויקיפדיה היא יצירה שפותחה ומפותחת באופן שיתופי במספר רב של לשונות. היא מנוהלת ומתופעלת בידי קרן ויקימדיה, מוסד ללא כוונת רווח שמרכזו בארצות הברית.

ראשיתה של ויקיפדיה כפרויקט מיקור המונים בשפה האנגלית שהחל ב-15 בינואר 2001. לאחר מכן נוספו פרויקטים בשפות רבות. נכון ליולי 2011, פועלים מיזמי ויקיפדיה ב-285 שפות שונות [1].

גרסאות ויקיפדיה בכל השפות מהוות המשך לתנועת התוכנה החופשית ולעתים מתייחסים אליהם גם כחלק מתנועה הנקראת תרבות חופשית (Free Culture).